
# Käyttöehdot ja vastuunrajoitukset

Koska Linked Events -tapahtumatietokanta perustuu avoimeen lähdekoodiin, josta Materiaalia voidaan jakaa esimerkiksi kolmannen osapuolen sovellukseen/alustaan, sisällöntuottaja tiedostaa, että syöttämällä Materiaalia Linked Events -tapahtumatietokantaan, voi kolmas osapuoli hyödyntää Materiaalia omassa toiminnassaan. Turun kaupunki ei vastaa kolmannen osapuolen toiminnasta.

Sisällöntuottaja vastaa Linked Events -tapahtumatietokantaan syöttämänsä Materiaalien oikeellisuudesta, myös ilmoittamansa organisaation puolesta. Mikäli sisällöntuottaja ilmoittaa tapahtuman jonkun organisaation puolesta, sisällöntuottaja vastaa siitä, että sillä on oikeus

ilmoittaa tapahtuma jonkun organisaation puolesta. Turun kaupunki ei takaa sisällöntuottajien tietokantaan lisäämien Materiaalien oikeellisuutta eikä vastaa niiden virheellisyydestä.

Turun kaupungilla on kaikki oikeudet muokata ja poistaa tapahtumatietokantaan syötettyjä Materiaaleja. Turun kaupunki ei sitoudu julkaisemaan mitään Materiaaleja.

Tapahtuman järjestäjä vastaa tapahtuman järjestäjälle kuuluvista tapahtuman järjestämiseen liittyvistä lakisääteisistä ja muista velvoitteisista ja vastuista. Turun kaupunki ei ole tapahtumien järjestäjä tai palvelujen tarjoaja muiden kuin sen itsensä ilmoittamien tapahtumien osalta. Turun kaupunki ei vastaa muiden tahojen järjestämistä tapahtumista ja niihin liittyvistä velvoitteista ja vastuista eikä niiden yhteydessä käsiteltävistä henkilötietojen käsittelystä.

-----

## Kuvien käyttöehdot

Linked Events -tapahtumarajapintaan lisätyt tapahtumatiedot, kuvat ja muu materiaali (yhdessä Materiaali) julkaistaan Creative Commons BY 4.0 -lisenssillä, ellei toisin mainita.

Käyttämällä rajapintaa Materiaalia lisännyt palvelun käyttäjä hyväksyy Materiaalin julkaisemisen Creative Commons BY 4.0 -lisenssillä, lukuun ottamatta tilanteita, joissa kuvan rajapinnan kautta lisännyt rajoittaa kuvan käyttöoikeutta jäljempänä kuvatulla tavalla. Creative Commons BY 4.0 –lisenssiehdot löytyvät oheisesta linkistä: https://creativecommons.org/licenses/by/4.0/deed.fi

### Kuvien käytön rajoittaminen

Rajapintaan syötetyn kuvan käyttöä on mahdollista rajoittaa kuvakohtaisesti kyseiseen yksittäiseen sisältöön liittyen (Event only -lisenssi). Käyttöoikeuden rajoitus sitoo rajapintaa käyttäviä sovelluksia ja muita rajapinnan käyttäjiä:

Mikäli jaettavan kuvan tietojen kohdassa ”Lisenssi” on merkintä ”Käyttö rajattu tapahtuman yhteyteen”, saa Linked Events -tapahtumarajapinnassa olevaa kuvaa käyttää ainoastaan kuvan tapahtumaa käsittelevään tiedotukseen ja viestintään. Kuvan käyttö tai siirto muihin tarkoituksiin on kielletty. Kuvia käytettäessä on ehdottomasti mainittava kuvien lähde ja kuvaaja.

Jos kuvaajan tai kuvan oikeudenomistajan kanssa ei ole erikseen muuta sovittu, valitse kuvalle lisenssi "Käyttö rajattu tapahtuman yhteyteen". Events only -lisenssin määritelmä

Varmista aina, että sinulla tai edustamallasi taholla on oikeus käyttää kuvaa tapahtuman markkinoinnissa. Kuvan käyttöoikeuden varmistaminen on aina kuvan syöttäjän vastuulla. Myös oikean lisenssin valinta on käyttäjän vastuulla. Huomioi oikeuksien ja lisenssien osalta, että tapahtumatietokanta on avoimeen lähdekoodiin perustuva ja kuva saatetaan julkaista myös kolmannen osapuolen ylläpitämässä sovelluksessa tai alustassa.

### Vastuunrajoitukset kuvia koskien

Kuvia palveluun lisäävä sisällöntuottaja takaa, että hänellä on tarvittavat oikeudet kuvien lisäämiseen palveluun. Turun kaupunki ei vastaa kuvien sisällöstä tai niihin liittyvistä immateriaalioikeuksista. Kuvan palveluun lisännyt sisällöntuottaja vastaa lisäämästään Materiaalista ja siitä, ettei se loukkaa kolmannen osapuolen immateriaali- tai muita oikeuksia ja ettei se ole sisällöltään muutoin lain tai hyvän tavan vastainen.

Kuvan palveluun lisäävällä sisällöntuottajalla tulee olla oikeus siihen, että kuvan lisännyt sisällöntuottaja tai kolmas osapuoli voi julkaista sisällöntuottajan lisäämän kuvan myös kolmannen osapuolen alustalla avointa rajapintaa hyödyntäen. Turun kaupunki ei vastaa myöskään kolmannen osapuolen alustalla julkaistavien kuvien sisällöstä tai niihin liittyvistä kolmannen osapuolen immateriaali- tai muista oikeuksista taikka siitä, ovatko kuvat sisällöltään muutoin lain tai hyvän tavan vastaisia.

-----
